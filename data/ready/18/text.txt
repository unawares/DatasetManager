Төстік өзгеше бала боп өседі: бір айда бір жастағы
баладай, екі айда екі жастағы баладай, үш айда үш
жастағы баладай, бір жылда он бестегі жасөспірімдей болып,
екі жасында алысқан кісілерін алып ұратын бала болады.
Садақ тартып үйренеді, тартқан садағын тоғыз қабат
кетпеннен өткізеді. Аң аулап, құс атып, әкесі мен кемпір
шешесін асырайды. Төстік бір күні ауылдың арасында
отырған тұрғақты садақпен тартып қалады. Садақ
тарғақтың қанатын үзіп кетеді. Тарғақ жығылмай, бір
қанатын сабалап, қаша береді. Төстік ұстайын деп қуып
жүреді. Сөйтіп жүргенде, тарғақ бір кемпірдің өрмегінің
үстінен қарғып өтеді. Қуып келе жатқан Төстік те
өрмектен секіреді. Сөйткенде Төстіктің бір бақайы өрмекті
іліп кетеді. Өрмектің бірсыпыра жібі үзіліп қалады.
Өрмек тоқып отырған кемпір:
- Алда ғана шешек-ай! Өрмегімді үзіп кеттің-ау!
Ертеден қара кешке дейін бүйтіп жар қуалап,
торғай атқанша, тентіреп кеткен сегіз ағаңды тауып
алмайсың ба? - деп қарғап-сілейді.  Төстік кемпірген
жауап қайтара алмай, оның сөзіне қатты қорланады.
Әсіресе "тентіреп кеткен сегіз ағаң" деген сөз оған қатты
тиеді. Төстік бұрын ағалары бар екенін естіген жоқ екен.
Әке-шешесі Төстікке оны айтпайды екен. Төстік жүгірген
бетімен үйіне келеді. Төстіктің ашулы түрін көріп шешесі:
- Саған не болды? Кіммен жанжалдастың? - деп сұрайды.
Төстік кемпірдің сөзін түгелімен шешесіне айтады.
- Ағаларым қайда? Неге келмейді? Іздеп тауып
әкелемін! - дейді. Шешесі:
- Қақпас кемпір өтірік айтады. Сенің ағаларың болған
жоқ, сенбе оның сөзіне, - дейді. Сөйтіп, Төстікті нандырып
қояды. Тағы бір күні Төстік асық ойнап жүріп, әлгі
кемпірдің жалғыз баласын жұдырығымен қойып жіберсе,