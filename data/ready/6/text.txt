Абай жолы
қайтқанда
I
Үш күндік жолдың бүгінгі, соңғы күніне шәкірт бала
барын салды. Қорықтан күн шыға атқа мінейік деп
асыққан-ды. Бұны қаладан алып қайтқалы барған ағайыны
Байтасты да таң атар-атпаста оятып тұрғызып еді.
Күнұзын аттан да түспей, өзге жүргіншілерден оқ бойы
алда отырған. Кей-кейде өзіне таныс Көкүйірім мен Буратиген, Тақырбұлақ
сияқты қоныс-құдықтардың тұс-тұсына келгенде бала оқшау
шығып, астындағы жарау құла бестісін ағызып-ағызып та
алады.
Арттағылар - Байтас пен жорға Жұмабай:
- Мына баланың ауылға асығуын-ай!
- Сорлы бала қыстай іш құста болып қалған-ау,- деседі.
Шәкірт бала ұзап кеткенде бұлар да еріксіз желе шоқырақтап
шауып отырып қуып жетеді. Жорға Жұмабайдың
тақымында қара шоқпары бар. Байтастың да аяғының басына
ілген ұзын қайың сойылы бар-ды. Тақырбұлақ тұсына
келгенде Байтастар баланы жеке шабудан тежеп:
- Енді бізден ұзап кетпе! Анау Есембайдың жырасын
білесің ғой!... Ұры жатады... - деді.